---
hide:
  - toc
---

# I dati che vorrei

[**\#DatiBeneComune**](https://datibenecomune.it/) è una campagna nata nel novembre 2020 per chiedere al Governo italiano di pubblicare in formato aperto e accessibile i **dati sulla gestione della pandemia di COVID-19**.

La campagna è stata accolta sin dall'inizio con entusiasmo da parte di esperti, organizzazioni, testate giornalistiche, che hanno aderito immediatamente all'iniziativa. Ad oggi, **oltre 250 organizzazioni si sono ufficialmente unite all'iniziativa e circa 55.000 cittadini e cittadine hanno firmato la petizione connessa.**

\#DatiBeneComune nel suo primo anno di vita ha raggiunto alcuni risultati importanti, riuscendo anche a imporre il tema dell'apertura dei dati nell'agenda politica.

Da maggio 2021, in collaborazione con l'[**Osservatorio Civico PNRR**](https://www.osservatoriocivicopnrr.it/), si chiede l'apertura di tutti i dati relativi al PNRR (Piano Nazionale di Ripresa e Resilienza) e, più in generale, l'apertura di tutti i dati di pubblico interesse.

L'Italia riceverà infatti più di 220 miliardi di euro nei prossimi 6 anni dall'Unione Europea attraverso il fondo Next Generation Eu e altri fondi complementari.

Questa ingente mole di denaro è vincolata a sostenere i progetti inclusi nel PNRR, il Piano di Ripresa e Resilienza varato dal Governo italiano nella primavera 2021 e inviato ufficialmente alla Commissione Europea il primo maggio 2021.

Il PNRR ha l'ambizione di trasformare il Paese, accompagnandolo in particolare nel percorso di transizione energetica e tecnologica e nello sviluppo di infrastrutture e politiche di welfare più moderne ed efficienti.

Ciò comporterà l'apertura di molti cantieri in tutta Italia e di conseguenza l'affidamento di opere in appalto pubblico per la realizzazione delle centinaia di progetti in programma.

Inoltre, il Piano si pone anche l'ambizioso obiettivo di ridurre le disuguaglianze di genere, generazionali e territoriali: tre priorità trasversali a tutti i progetti su cui la società civile richiede di intervenire da anni.

Eppure la stessa società civile, nonostante molte richieste di partecipazione e campagne pubbliche in questo senso, non è riuscita a incidere durante il faticoso processo di stesura del Piano, che ha visto associazioni e comitati di cittadini completamente esclusi dal dibattito ufficiale.

Nonostante la chiusura delle istituzioni a fronte delle richieste di maggior partecipazione, la campagna \#DatiBeneComune è comunque riuscita a raggiungere alcuni risultati: l'ultima versione del PNRR include infatti indicazioni, seppure molto generiche, per la rendicontazione pubblica delle spese attraverso un [portale governativo](http://italiadomani.gov.it), che è stato ufficialmente presentato a fine agosto.

Questo però non basta a garantire trasparenza e possibilità di controllo pubblico delle spese e, soprattutto, del reale impatto delle azioni messe in campo dal Governo attraverso il PNRR: come \#DatiBeneComune chiede ormai da oltre un anno, è necessario passare dall'approccio istituzionale comunicativo a un più moderno – e coerente con le ambizioni del Piano – **approccio partecipativo**. Quest'ultimo, **per realizzarsi, necessita la pubblicazione di tutte le informazioni rilevanti del PNRR in formato aperto e di qualità adeguata all'importanza del Piano stesso.**

Il presente documento, grazie all'intervento di autorevoli esperti ed esperte di diverse realtà della società civile, intende delineare le **caratteristiche e le modalità di pubblicazione dei dati aperti del PNRR**, in modo che le attività di monitoraggio civico siano rese possibili.

Nelle prossime settimane saranno pubblicati altri tre dossier incentrati sulle priorità trasversali riconosciute nel PNRR: i dati per misurare l'impatto sulle questioni di genere, quelle generazionali e quelle territoriali.

\#DatiBeneComune con questo documento chiede dunque che si passi finalmente dalla teoria alla pratica, dalle parole ai fatti, dalle buone intenzioni alla vera trasparenza e partecipazione. E con spirito costruttivo, collaborativo, partecipativo, suggerisce come farlo.

