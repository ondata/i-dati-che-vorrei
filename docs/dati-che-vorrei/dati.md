---
hide:
  - toc
title: Progetti finanziati dal PNRR
---

# Progetti finanziati dal PNRR


*di [Susanna Ferro](https://www.linkedin.com/in/susanna-ferro), [Alberto Pampalone Morisani](mailto:alberto.pampalone@actionaid.org), [Luigi Reggi](https://twitter.com/luigireggi)*

Nelle stime relative al Piano Nazionale di Ripresa e Resilienza si calcola che gran parte dei finanziamenti per i progetti (circa il 70%) proverrà da investimenti pubblici.

Appare quindi essenziale che, al fine di garantire l’*accountability*^[ℹ️](glossario.md#accountability)^ sociale e prevenire fenomeni corruttivi promuovendo un attento monitoraggio della società civile, venga attuata una vera e propria **operazione trasparenza** del PNRR italiano.

Con trasparenza si vuole intendere, così come definito ex art. 1 del [d.lgs. 33/2013](https://www.normattiva.it/uri-res/N2Ls?urn:nir:stato:decreto.legislativo:2013-03-14;33!vig) (c.d. decreto trasparenza) come modificato dal [d.lgs. 97/2016](https://www.normattiva.it/uri-res/N2Ls?urn:nir:stato:decreto.legislativo:2016-05-25;97!vig), quella “*accessibilità totale dei dati e documenti detenuti dalle pubbliche amministrazioni, allo scopo di tutelare i diritti dei cittadini, promuovere la partecipazione degli interessati all’attività amministrativa e favorire forme diffuse di controllo sul perseguimento delle funzioni istituzionali e sull’utilizzo delle risorse pubbliche”*.

A tal proposito – e in via preliminare – si richiede quindi che venga data piena e completa attuazione a tutti quegli strumenti giuridici che, ai sensi della normativa nazionale, già prevedono obblighi di pubblicazione, affinché una reale operazione trasparenza venga effettivamente garantita.

A titolo meramente esemplificativo si fa riferimento agli obblighi di cui al d.lgs. 33/2013, al [d.lgs. 50/2016](https://www.normattiva.it/uri-res/N2Ls?urn:nir:stato:decreto.legislativo:2016-04-18;50!vig) (codice degli appalti), all’[art. 50](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig~art50) comma 1 del CAD “Disponibilità dei dati delle Pubbliche Amministrazioni”, alla [L.190/2012](https://www.normattiva.it/uri-res/N2Ls?urn:nir:stato:decreto.legislativo:2012-11-06;190!vig), nonché alle previsioni di cui alla [delibera ANAC n. 1310/2016](https://www.anticorruzione.it/portal/public/classic/AttivitaAutorita/AttiDellAutorita/_Atto?ca=6667) recante *Prime linee guida recanti indicazioni sull’attuazione degli obblighi di pubblicità, trasparenza e diffusione di informazioni*.

In particolare, si richiedono dati sui singoli progetti finanziati con il seguente dettaglio.

**Fase di programmazione** (come sono state prese le decisioni di finanziamento?)

  - informazioni sui processi di programmazione degli interventi e sulle relative decisioni pubbliche;

  - indicazione degli atti pubblici o pubblicazione di minute o analisi alla base delle decisioni prese;

  - informazioni su eventuali Programmi di investimento a cui il progetto si riferisce o è collegato (es. programmi collegati da fonti di finanziamento complementari);

  - obiettivi di policy collegati al progetto finanziato;

  - decisioni sulle modalità di attuazione (es. bando pubblico vs. individuazione diretta);

  - indicazione se il progetto inserito nel PNRR è “nuovo” o già avviato in precedenza.

**Fase selezione e attivazione dei progetti** (cosa e come viene finanziato?)

  - procedure amministrative di “attivazione” (es. delibere, bandi, contratti o altre procedure che danno origine al finanziamento);

  - denominazione del progetto selezionato;

  - Codice Unico Progetto (CUP);

  - descrizione e obiettivi del progetto (descrizione, in un linguaggio comprensibile ai non addetti ai lavori, degli obiettivi e attività previste dal progetto);

  - amministrazione titolare/ruolo (attuatore/intermediario);

  - enti locali coinvolti/ruolo (soggetto attuatore/destinatario finale);

  - altri soggetti coinvolti;

  - unità di missione;

  - missione;

  - componente;

  - misura correlata;

  - tempistica di completamento;

  - fonti finanziarie;

  - localizzazione;

  - indirizzo e coordinate dei luoghi di realizzazione del progetto;

  - indirizzo e coordinate dei soggetti coinvolti;

  - indicatori di realizzazione (output) e impatto (outcome).

**Fase di attuazione** (Come viene realizzato il progetto? Cosa è stato realizzato e cosa rimane da fare?)

  - procedure di gara eventualmente collegate al progetto - Codice Identificativo di Gara (CIG);

  - modalità e termini di partecipazione e presentazione delle domande/progetti; ammontare delle risorse disponibili;

  - requisiti di accesso dei soggetti proponenti;

  - condizioni di ammissibilità dei progetti e delle spese;

  - criteri di valutazione;

  - forma e intensità dei finanziamenti;

  - fasi di attuazione: affidamento, esecuzione, collaudo, rendicontazione spese:

  - tempistiche;

  - documentazione (atti, contratti, provvedimenti di spesa, etc.);

  - codice Fiscale dei soggetti giuridici coinvolti nel progetto;

  - avanzamento finanziario (es. pagamenti);

  - avanzamento procedurale (es. stato del progetto);

  - avanzamento fisico (es. indicatori di realizzazione);

  - evidenze sui risultati di eventuali audit amministrativi.

Questi dataset devono inoltre essere resi disponibili in modo da garantire l'interoperabilità^[ℹ️](glossario.md#interoperabilita)^  con le principali fonti correlate, di cui si fornisce di seguito un elenco esemplificativo e non esaustivo:

  - [Banca Dati Nazionale dei Contratti Pubblici (ANAC)](https://dati.anticorruzione.it/superset/dashboard/appalti/);

  - [Consultazione.gov.it](https://www.consultazione.gov.it/it/);

  - [IPA](https://indicepa.gov.it/ipa-portale/);

  - MEPA;

  - [ParteciPA](https://partecipa.gov.it/);

  - [Registro Imprese](https://www.registroimprese.it/);

  - Registro dei Titolari Effettivi;

  - [Registro Nazionale degli Aiuti di Stato](https://www.rna.gov.it/RegistroNazionaleTrasparenza/faces/pages/TrasparenzaAiuto.jspx);

  - [OpenDBAP](https://openbdap.mef.gov.it/);

  - [OpenCUP](https://opencup.gov.it/).

Infine, si raccomanda di **rendere accessibili alla cittadinanza tutti i dataset che le pubbliche amministrazioni acquistano da operatori privati** per effettuare il monitoraggio di fenomeni specifici, legati a progetti finanziati dal PNRR, come ad esempio la recente “Acquisizione di dataset per il monitoraggio dei flussi turistici in Italia”[^1] da parte del Ministero del Turismo.

[^1]: [Ministero del Turismo](https://www.ministeroturismo.gov.it/wp-content/uploads/2021/10/MiTur-TDH_Dati-mobili_Consultazione-preliminare-di-mercato-del-4-ottobre-2021.pdf)
