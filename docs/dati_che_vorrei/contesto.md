# Il contesto - perché vogliamo i dati

L’Italia si presenta all’appuntamento del PNRR con diverse criticità irrisolte. La scarsa capacità di prevenire e contrastare la corruzione negli appalti, il sistema di integrità debole e lacunoso, la povertà di dati aperti disponibili al pubblico, creano le condizioni per corrotti e corruttori di operare in maniera quasi indisturbata.

L’ultimo Indice di Percezione della Corruzione (CPI) pubblicato a gennaio da Transparency International fotografa una situazione che, seppur in costante miglioramento da una decina d’anni, è ancora lontana dalla sufficienza. L’Italia, con una valutazione di 56 punti su 100 si attesta nella parte basse della classifica europea, più vicina a paesi come Bulgaria, Ungheria e Romania, che chiudono la classifica, che ai paesi nordici che invece la dominano.

Nonostante la legge anticorruzione approvata nel 2012 abbia dato una scossa all’Italia, non si può ancora affermare che il problema della prevenzione e del contrasto alla corruzione sia stato risolto, anzi.

Gli appetiti criminali d’altronde non si sono mai placati, come dimostrano in maniera cristallina le truffe perpetrate ai danni delle casse statali per il "superbonus ristrutturazioni”, che [secondo una stima di Ance](https://www.ilfattoquotidiano.it/2022/02/05/superbonus-le-truffe-a-danno-delle-casse-pubbliche-che-mettono-a-rischio-tutto-il-settore-un-euro-ogni-cinque-da-opere-fasulle/6481894/) rappresentano addirittura poco meno del 20% dell'intero mercato di crediti fiscali generato dalle misure a sostegno dell'edilizia.

La fragilità del sistema di integrità è accentuata da alcune importanti lacune normative, che Governo e Parlamento non sono riusciti - o non hanno voluto - ancora risolvere.

La mancanza di una regolamentazione delle attività di lobbying ad esempio risulta, nell’ottica del PNRR, un vero disastro: le pubbliche amministrazioni si troveranno a dover spendere oltre 200 miliardi di euro in meno di 5 anni, senza alcuna trasparenza sulle modalità con cui chi decide a chi assegnare i fondi può incontrare chi quegli stessi fondi richiede.

Un vero e proprio telo scuro che nasconde agli occhi della cittadinanza ogni possibilità di conoscere i processi decisionali e di assegnazione di risorse pubbliche.

Come evidenzia la campagna [Lobbying4Change](https://www.thegoodlobby.it/comunicato-stampa/lobbying4change-nasce-la-coalizione/) “senza una legge sul lobbying capace di garantire effettiva trasparenza e partecipazione della società civile, c’è il rischio che la politica finisca per favorire solamente chi è più avvantaggiato nei rapporti con il potere e tutti quei soggetti più pronti ad “accogliere” gli investimenti pubblici, escludendo dal piano di “recupero” per il Paese le categorie maggiormente colpite e i portatori di interessi generali che hanno più limitata capacità di farsi ascoltare”.

In effetti, grazie alle pressioni della campagna Lobbying4Change una proposta - seppur timida e con diversi difetti - è stata approvata dalla Camera a dicembre 2021, ma ancora si aspetta il via libera del Senato. Visti i tempi molto ristretti del PNRR, sarebbe auspicabile una accelerazione.

Altra questione rimasta aperta è quella relativa alla tutela dei whistleblower, di coloro cioè che segnalano illeciti di cui vengono a conoscenza.

A fronte di una discreta legge a tutela dei whistleblower approvata nel 2017, l’Italia si trovava a dover trasporre nel proprio ordinamento la nuova e più completa Direttiva Europea sull’argomento. Peccato che la deadline di agosto 2021 per recepire la Direttiva sia stata “bucata” e che ora ci troviamo in difetto anche su questo versante.

A segnalarlo è lo stesso Presidente dell'Autorità Nazionale Anticorruzione, Giuseppe Busia, che a inizio 2022 ha [richiamato l’attenzione sul mancato recepimento](https://www.anticorruzione.it/-/il-presidente-di-anac-busia-italia-inadempiente-nella-tutela-del-whistleblowing-), sottolineando che “ come Anac abbiamo contribuito con gli Uffici del Ministero della Giustizia a predisporre un testo, che ritengo fortemente avanzato. Purtroppo è tutto fermo. Non mi risulta che si sia avviato alcun iter per il recepimento”.

Insomma, la totale mancanza di trasparenza sui rapporti tra decisori pubblici e imprese e l’insufficiente protezione per chi segnala casi di corruzione non sono certo un buon viatico per l’investimento dei 200 miliardi di euro messi a disposizione dal PNRR.

Anche per questi motivi la società civile italiana ha dimostrato più volte la ferma volontà di giocare il suo ruolo di *watchdog*, di cane da guardia delle istituzioni, e di cercare quantomeno di colmare questi vuoti normativi e di prassi che non consentono un efficace controllo delle risorse pubbliche.

Il problema è che per farlo… ha bisogno di dati.

Anche su questo fronte le cose non sono per niente bene: i dati messi a disposizione della cittadinanza per monitorare il PNRR sono pochi, pubblicati in ritardo e spesso in formato non machine readable.

Il [Global Open Data Index](https://index.okfn.org/place/) pubblicato da Open Knowledge Foundation posiziona l’Italia al 32esimo posto della sua classifica globale, assegnandole una valutazione del 47% rispetto alla quantità e qualità di open data pubblicati. L’indicatore peggiore per l’Italia è proprio quello relativo al "Government [Spending](https://index.okfn.org/dataset/spending)” cioè ai dati in grado di mostrare se il denaro pubblico viene utilizzato in modo efficiente ed efficace.

Sull’insufficienza dei dati pubblici relativi al PNRR pubblicati sul portale “Italiadomani.it” è intervenuta anche [Openpolis](https://www.openpolis.it/perche-gli-open-data-del-governo-sul-pnrr-non-hanno-dignita-di-pubblicazione/) che a fronte di un’analisi approfondita ha fortemente criticato le modalità di pubblicazione, affermando che “tali dati risultano non solo inutilizzabili ma perfino dannosi per chiunque vi faccia riferimento per cercare di comprendere cosa sta accadendo”, arrivando ad invitare il Governo “a prendere atto della situazione e a sospendere la sezione open data, almeno fin quando non ci sarà la sicurezza di poter mettere a disposizione di cittadini e analisti dati affidabili”.

Tutte queste ragioni, come spiegato in premessa, hanno portato più di 250 organizzazioni ad aderire alla campagna \#DatiBeneComune. La società civile italiana non intende stare a guardare passivamente e rischiare di essere una semplice testimone dell’ennesimo spreco di risorse pubbliche.

Questa volta, per la prima volta, pretende di essere protagonista del rinnovamento del paese, di interpretare pienamente il proprio ruolo di cane da guardia e di collettrice di istanze e proposte della comunità.

Per riuscirci ha però bisogno di essere messa nelle condizioni di agire in maniera efficace, grazie a dati accurati, tempestivi, aperti, riutilizzabili.

Quei dati che dettaglieremo nei prossimi capitoli.
